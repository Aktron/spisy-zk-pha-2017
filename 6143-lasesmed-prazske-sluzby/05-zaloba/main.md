---
title:      Žaloba na nečinnost správního orgánu
author:
   name:    Adam Zábranský
   phone:   +420 721 006 868
   ds:      xwfwgha
   mail:    adam.zabransky@praha.eu
our:
   name:    Zastupitelský klub Pirátů
   sign:    ZK Pha #6143
your:
   name:    
      -     Městský soud v Praze
   address:
      -     Spálená 6/2
      -     120 00 Praha 2
sendby:     ds
style:      letter
---

**Žalobce:**   Adam Zábranský, nar. 28. 12. 1993, bytem Zbynická 6, Praha 16

zástupce:  Mgr. Filip Hajný, advokát, ev. č. ČAK 14269, se sídlem Moskevská 532/60, 101 00 Praha 10 - Vršovice

**Žalovaná:**  Pražské služby a.s., Pod Šancemi 441/1, 190 00 Praha 9

**Přílohy:**

1. Plná moc
2. Žádost o informace ze dne 25. dubna 2017
3. Stížnost na vyřizování žádosti o informace ze dne 15. května 2017
4. Dopis povinného subjektu ze dne 22. května 2017
5. Odvolání žalobce ze dne 26. května 2017
6. Dopis povinného subjektu ze dne 28. června 2017

### Předmět řízení a dosavadní průběh řízení

1. Dne 25. dubna 2017 podal žalobce žádost o informace podle zákona č. 106/1999 Sb., o svobodném přístupu k informacím a dle § 51 odst. 3 písm. b) zákona č. 131/2000 Sb., o hlavním městě Praze. Žádal o poskytnutí seznamu smluv, které Pražské služby a.s. uzavřely v časovém období od roku 2008 až do dne 25. dubna 2017 s obchodní společností Lasesmed, s.r.o., IČ: 28363809. V tomto seznamu požadoval žalobce uvést pro každou smlouvu následující údaje: název (předmět) smlouvy, datum uzavření, výši plnění ze smlouvy vyplývající, počet oslovených/přihlášených uchazečů (pokud byl evidován) a dobu trvání smlouvy.
2. Dne 15. května 2017 podal žalobce stížnost na vyřizování žádosti o informace, a to vzhledem k tomu, že žalovaná na jeho žádost nebyla schopná vydat ve lhůtě 15 dnů, kterou zákon č. 106/1999 Sb., o svobodném přístupu k informacím (dále jen „InfZ“) předvídá, žádné rozhodnutí. 
3. Dne 22. května 2017 zaslala žalovaná neformální odmítnutí žádosti e-mailem. Ve svém dopise uvedla, že se necítí být veřejnou institucí ve smyslu ust. § 2 InfZ, a dále, že na ni nedopadají ustanovení zákona o hl. m. Praze. Rovněž uvedla, že jejím zřizovatelem je Fond národního majetku a nikoliv hlavní město Praha. Z materiálního hlediska je nutné pohlížet na uvedený dopis žalované jako na odmítnutí žádosti o informace, ačkoliv z formálního hlediska nesplňoval všechny znaky správního rozhodnutí.
4. Dne 26. května 2017 podal žalobce odvolání proti rozhodnutí žalované, neboť s jejím dřívějším rozhodnutím nesouhlasil a považoval jej za protizákonné. I nadále se domnívá, že žalovaná je veřejnou institucí ve smyslu § 2 InfZ, neboť je dle poslední výroční zprávy, kterou společnost zveřejnila, jejím hlavním akcionářem hlavní město Praha, mimo jiné také ovládající osoba žalované. 
5. Dne 28. června 2017 na toto odvolání odpověděla žalovaná přípisem. V něm zopakovala své stanovisko, že se necítí být povinným subjektem ve smyslu InfZ a ani subjektem, na který se vztahuje zákon č. 340/2015 Sb., o registru smluv.

### Žalobní body

1. Žalobce má za to, že postup žalované nebyl v souladu se zákonem. Je přesvědčen, že § 51 odst. 3 písm. c) zákona o HMP, ačkoliv jeho doslovné znění umožňuje požadovat informace pouze od „zaměstnanců právnických osob, které hlavní město Praha založilo nebo zřídilo“, je třeba aplikovat v souladu s jeho účelem a že se musí vztahovat na všechny společnosti, které hl. m. Praha ovládá a mezi něž patří i žalovaná. 

Za druhé i kdyby se na žalovanou nevztahoval § 51 odst. 3 písm. c) zákona o HMP, pak se na ni vztahuje povinnost poskytovat informace dle InfZ. Žalovanou je nezbytné považovat za veřejnou instituci dle § 2 odst. 1 InfZ a tím pádem i za povinný subjekt dle stejného zákona. To lze dovodit mimo jiné i z testu aplikovaného Ústavním soudem, podle kterého zařazení určitého subjektu pod instituci veřejnou či soukromou musí vyplývat
z „převahy“ znaků, jež jsou pro instituci veřejnou či soukromou typické:
a) způsob vzniku či zániku instituce (z pohledu přítomnosti či nepřítomnosti soukromoprávního úkonu) - žalovaná byla založena Fondem národního majetku České republiky, jak vyplývá z obchodního rejstříku;
b) hledisko osoby zřizovatele (z pohledu toho, zda je zřizovatelem instituce jako takové stát, či nikoliv; pokud ano, jedná se o znak vlastní veřejné instituce) - zřizovatelem byl státní fond České republiky (Fond národního majetku ČR);
c) subjekt vytvářející jednotlivé orgány instituce (z toho pohledu, zda dochází ke kreaci orgánů státem, či nikoliv; jestliže ano, jde o charakteristický rys pro veřejnou instituci) - převažující většinu členu dozorčí rady žalované obsazuje hlavní město Praha jakožto většinový akcionář, který drží 76,9 % akcií (viz výroční zpráva za rok 2015), viz http://www.metro.cz/nove-vedeni-prahy-obmenilo-dozorci-radu-prazskych-sluzeb-pmb-/praha.aspx?c=A150128_162021_co-se-deje_rab;
d) existence či neexistence státního dohledu nad činností instituce (existence státního dohledu je typická pro veřejnou instituci) - hlavní město Praha vykonává dohled z pozice většinového akcionáře skrze členy orgánů;
e) veřejný nebo soukromý účel instituce (veřejný účel je typickým znakem veřejné instituce) - účelem žalované je zajišťovat sběr odpadů v Praze a energeticky odpady využívat ve spalovně Malešice, což jsou veřejně prospěšné účely.

Žalobce má za to, že v případě žalované silně převažují znaky, které jsou typické pro veřejnou instituci.

Žalovaná po té, co usoudila, že se na ni nevztahuje § 51 odst. 3 písm. c) zákona o HMP (byť s tím žalobce nesouhlasí), měla postupovat dle InfZ a žalobci informaci stejně poskytnout.

Protože žalovaná žalobci informace neposkytla, ačkoliv měla, postupoval žalobce v souladu s InfZ a podal proti rozhodnutí odvolání. Žalovaná dle InfZ měla rozhodnout o odvolání ve lhůtě 15 dnů a neučinila tak. Žalobci tedy nezbývá než podat správní žalobu proti nečinnosti.

### Návrh rozsudku

Z výše uvedených důvodů žalobce navrhuje, aby soud vydal následující rozsudek:

1. Žalované se nařizuje, aby poskytla informace, žádané v žádosti ze dne 25. dubna 2017, a to do 5 dnů od právní moci rozsudku.
2. Žalovaná je povinna zaplatit žalobci náhradu nákladů řízení, a to do 3 dnů od právní moci rozsudku, k rukám zástupce žalobce.

Žalobce souhlasí s tím, aby soud projednal věc bez nařízení jednání. 

---
signature:
  - Adam Zábranský
abbr:       adam
...
