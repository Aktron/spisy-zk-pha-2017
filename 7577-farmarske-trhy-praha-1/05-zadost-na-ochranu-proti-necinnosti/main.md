---
title:      Žádost na ochranu proti nečinnosti
author:
   name:    Jakub Michálek
   phone:   +420 608 213 119
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha \#7577
your:
   role:    Nadřízený správní orgán
   name:    
      -     Hlavní město Praha
      -     
   address:
      -     Mariánské náměstí 2
      -     110 00 Praha 1
   ds:      
style:      letter
reminder:   true
---

Vážení,

dne 11. září 2017 jsem požádal dle zákona č. 106/1999 Sb., o svobodném přístupu k informacím (dále jen „InfZ“), Městskou část Praha 1 jako fyzická osoba – zastupitel za hlavní město Prahu – o poskytnutí následujících informací:

1. Nabídky, které přišly do poptávkového řízení na provozovatele farmářských trhů na území Městské části Praha 1 (viz usnesení Rady MČ Praha 1 č. UR11_0393 ze dne 12.04.2011),
2. Plné znění usnesení Rady MČ Praha 1 č. UR11_0393 ze dne 12.04.2011 a usnesení Rady MČ č. UR11_0614 ze dne 24.5.2011, resp. jejich návrhu tak, jak šly do Rady MČ Praha 1, včetně důvodové zprávy a dalších příloh,
3. Doklad o tom, kdy a jak byla informace o poptávkovém řízení podle bodu 1/ zveřejněna na úřední desce a na internetu a kterým zájemcům byla poptávka přímo zaslána,
4. Doklad o tom, jak, kdy a kde byl zveřejněn záměr Městské části Praha 1 nebo hlavního města Prahy pronajmout či vypůjčit pozemek na Náměstí Republiky (parc. č. 2372/1, k. ú. Nové Město) pro účely pořádání farmářských trhů v souladu s § 36 zákona č. 131/2000 Sb., o hlavním městě Praze, společnosti Delicato Centrum a.s., IČO 29039983, nebo jinému zájemci a kopii tohoto záměru, a dále kopii smlouvy uzavřenou se jmenovanou společností včetně všech dodatků,
5. Všechny informace, na základě kterých Městská část Praha 1 hodnotila, zda k výpůjčce pozemků pro účely farmářských trhů na náměstí Republiky dochází za cenu obvyklou (např. znalecké posudky, odhady cen apod.), resp. zdůvodnění odchylky od ceny obvyklé, a to zejména s přihlédnutím k očekávané ekonomické výnosnost stánků v této lokalitě v samém centru města (přičemž dle usnesení Rady citovaných pod bodem 2/ není uplatňována žádná finanční regulace cen, a tedy výrobky jsou prodávány za tržní cenu v místě a čase obvyklou - a nutno říci vzhledem k exkluzivitě Náměstí Republiky značně vysokou - a výnos se dělí mezi stánkaře a provozovatele farmářských trhů, aniž by z toho město mělo příjem),
6. Uvedení přesného označení právního titulu (např. smlouvy specifikované číslem a dnem uzavření), na základě kterého Městská část Praha 1 užívala pozemek na Náměstí Republiky (parc. č. 2372/1, k. ú. Nové Město), které propůjčila provozovateli farmářských trhů, a to od roku 2011 do dnešního dne, spolu s uvedením kopie právního titulu,
7. Kopie stížností, které obdržela Městská část Praha 1 v souvislosti s pořádáním farmářských trhů na Náměstí Republiky od roku 2011.

Dne 21. září 2017 jsem obdržel od městské části Praha 1 odpověď. Vzhledem k tomu, že uvedená odpověď byla poskytnuta nicméně pouze částečně, jsem podal následně dne 22. září 2017 stížnost na vyřizování žádosti o informace. Povinný subjekt následně svým sdělením ze dne 2. října 2017 odpověděl, poskytl opět část informace a k další části vydal rozhodnutí o odepření žádosti s poučením o možném odvolání. Povinný subjekt nicméně měl stížnost vyřídit postupem dle § 16a odst. 5 InfZ a předat ji nadřízenému správnímu orgánu, tedy hlavnímu městu Praze ve lhůtě sedmi dnů. Vzhledem k tomu, že tak povinný subjekt neučinil (nechal jsem si na podatelně Magistrátu hlavního města Prahy ověřit, zda-li byla stížnost předána, kde mi bylo potvrzeno, že nikoliv) se domnívám, že je nečinný a žádám v souladu s ust. § 80 zákona č. 500/2004 Sb., správního řádu, aby učinil opatření proti nečinnosti.

Žádám o poskytnutí informací v elektronické podobě, kdykoliv je to možné. Žádám o přímé poskytnutí informace, nikoliv jen odkaz na zveřejněný dokument. Ke komunikaci tímto dále zmocňuji svého asistenta Bc. Jana Loužka (nar. 9. 7. 1986 v Písku; bytem Vondroušova 1198, Praha 17). Žádám o doručování do datové schránky 4memzkm. Písemnosti, které není možné doručit do datové schránky, doručujte prosím na adresu Mariánské náměstí 2, Praha 1. 

Předem děkuji za Vaši vstřícnost.

---
signature: 
  - Mgr. et Mgr. Jakub Michálek
  - nar. 9. února 1989, Louny
  - bytem Bořivojova 108, Praha 3
  - člen Zastupitelstva hlavního města Prahy
abbr:       jakub
...
