---
title:      Stížnost možné neetické a nedůstojné chování soudců a státních zástupců v souvislosti s pronájmem bytů hl. m. Prahy za dotované ceny a podnět k prověření nepodjatosti ve věcech, které tito soudci a státní zástupci vedou
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha \#7091
your:
   name:    
      -     Ministerstvo spravedlnosti
   address:
      -     Vyšehradská 16
      -     128 10 Praha 2
   note:
      -     k rukám ministra spravedlnosti
      -     JUDr. Roberta Pelikána, Ph.D.
   ds:
      -     kq4aawz
style:      letter
reminder:   true
---

Vážený pane ministře,

v souladu s § 123 odst. 2 písm. b), c) zákona č. 6/2002 Sb., o soudech a soudcích, a dále § 13d písm. f) zákona č. 283/1993 Sb., o státním zastupitelství, podávám stížnost v souvislosti s podezřením na možné neetické chování soudců a státních zástupců. 

Jde o to, že soudci a státní zástupci uvedení v příloze č. 1 této stížnosti jsou nájemci bytů ve vlastnictví hl. m. Prahy, a to za ceny vysoce dotované a zdaleka nedosahující tržních cen, tedy v podstatě bydlí v bytech pro chudé, ačkoliv průměrné příjmy v jejich profesi se pohybují kolem 100 000 Kč. Tímto způsobem soudci a státní zástupci zabírají byty skutečně potřebným, jako jsou osoby s hendikepem, senioři či zdravotní personál záchranné služby hl. m. Prahy.

Tuto skutečnost prokazuji seznamem soudců a státních zástupců a jejich nájemními vztahy (viz příloha č. 1), jakož i vyjádřením Magistrátu hl. m. Prahy (viz příloha č. 3), podle něhož činí například tržní výše nájemného v objektu Bryksova 750 částku 142 Kč/m2/měs. Je mi rovněž známo, že Magistrát hl. m. Prahy má dnes již k dispozici znalecké posudky na obvyklou cenu nájemného, ze které je možné vypočíst výši výhod, kterých tito soudci a státní zástupci osoby požívají. Je podstatné, že při zohlednění mnohaleté doby trvání nájemního vztahu dosahuje peněžité vyjádření výhody i částek kolem 1 až 2 milionu Kč.

Tato skutečnost je problémová sama o sobě, neboť se soudce či státní zástupce chová tak, že poškozuje dobrou pověst soudců či státních zástupců a zavdává příčinu ke snížení důvěry v justici a ve výkon funkce a vstupuje do postavení závislosti na hl. m. Praze jako poskytovateli dotovaného bydlení (§ 80 zákona o soudech a soudcích, resp. § 13i zákona o statním zastupitelství).

Tato skutečnost je však problémová i z toho důvodu, že řada soudců a státních zástupců, kteří mají tento dotovaný byt od Magistrátu hl. m. Prahy za ceny pro chudé, zároveň jako úřední osoba vede řízení, ve kterém je hlavní město Praha účastníkem řízení, a tedy nemůže být ve vztahu k němu (a jím řízeným organizacím) nestranná. Není bez významu, že někteří soudci či státní zástupci mají dokonce smlouvy na dobu určitou, které jsou po 2 letech prodlužovány, a tedy nejistota prodloužení smlouvy na ně vytváří implicitní tlak. V těchto věcech tedy mohou být dány důvody vyloučení, které měli soudci či státní zástupci uvést. 

Proto žádám Ministerstvo spravedlnosti, aby jako orgán dohledu nad soudci a státními zástupci prověřilo věci vedené jednotlivými soudci a státními zástupci uvedenými v příloze č. 1 této stížnosti, kteří mají pronajaté dotované byty ve vlastnictví hl. m. Prahy a současně v těchto věcech vystupuje hl. m. Praha nebo jím řízená organizace jako účastník řízení. Seznam organizací řízených nebo založených hl. m. Prahou uvádím v příloze č. 2 této stížnosti. Tuto operaci lze podstatně zjednodušit, pokud bude dotaz do SQL rozhraní formulovat osoba znalá programování. 

Závěrem bych rád uvedl, že jsem o tyto informace žádal příslušné soudy a státní zastupitelství, ale neobdržel jsem je kvůli tomu, že bych musel složit úhradu cca 40000 Kč. Mělo by být přitom v zájmu justice samotné, aby podobná podezření proaktivně prověřila. 

Žádám, abych byl v zákonné lhůtě informován o výsledku prověření této stížnosti. Ke komunikaci tímto dále zmocňuji svého asistenta Bc. Jana Loužka (nar. 9. 7. 1986 v Písku; bytem Vondroušova 1198, Praha 17). Žádám o doručování do datové schránky 4memzkm. Písemnosti, které není možné doručit do datové schránky, doručujte prosím na adresu Mariánské náměstí 2, Praha 1. Předem děkuji za Vaši vstřícnost.

S pozdravem

---
signature: 
  - Mgr. et Mgr. Jakub Michálek
  - zastupitel hl. m. Prahy za Piráty
abbr:       jakub
attachments:
  - Příloha č. 1. Seznam dotovaných pronájmů soudcům a státním zástupcům
  - Příloha č. 2. Seznam organizací řízených či ovládaných hl. m. Prahou
  - Příloha č. 3. Vyjádření MHMP k tržnímu nájemnému v objektu Bryksova 750
...
