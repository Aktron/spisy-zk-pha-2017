Vážený pane Profante,

děkuji Vám za zájem o vzdělávací aktivity, který jste projevil položením série otázek na ZHMP. Trochu mě mrzí, že jste se, pokud máte takový upřímný zájem o tento projekt, neobrátil přímo na mě nebo na odbor školství. Zaslali bychom Vám studii proveditelnosti, která byla na tento projekt zpracována. Z té byste se dozvěděl, co je hlavním cílem řídicího systému Gen. K Vašim konkrétním otázkám uvádím odpovědi níže:

 

1)      "Co přesně má za úkol samotné Science Centrum GEN?

Má za úkol totéž, co již existující IQ park v Liberci, Techmania v Plzni, Pevnost poznání v Olomouci, Malý svět techniky v Ostravě nebo Vida! v Brně.

Rozdíly jsou zatím dva: Za prvé, pražské centrum GEN zatím neexistuje a naším záměrem je pomoci mu vzniknout.

Druhý a pro nás nejdůležitější rozdíl je v tom, že zatímco ostatní projekty slouží prioritně popularizaci vědy, pražské science centrum chce prostřednictvím vědy popularizovat „svět práce, služeb, vědy a výzkumu“, tedy představovat návštěvníkům svět práce, aniž by museli na exkurze do továren, obchodů a vědeckých pracovišť.

 

1a) "Kdo je cílová skupina?"

Primárními cílovými skupinami projektu budou:

    městská samospráva na úrovni MHMP a pražských obvodů a jimi přímo řízené organizace (vedení pražských ZŠ a SŠ),
    podnikatelské subjekty, prioritně ti, které se zabývající profesně kariérním poradenstvím nebo zprostředkováváním práce v oblasti HMP (např. agentury práce) a zprostředkovaně pak personalisté a řídící orgány všech podniků a organizací v rámci HMP.,
    organizace pro výzkum a šíření znalostí, především na úrovni univerzit a příspěvkové organizací, zabývajících se vzděláváním (CERMAT, NIDV…)

Sekundárními cílovými skupinami, které budou mít z výsledků projektu ŘSC GEN užitek, budou:

    návštěvníci budoucího centra GEN, tedy především žáci a studenti pražských škol,
    jejich rodiče a zástupci,
    pedagogové, vychovatelé a kariérní poradci na těchto základních a středních školách,
    pracovníci pedagogicko-psychologických poraden,
    plánovači, autoři vzdělávacích strategií, jako jsou analytici, demografové, sociologové, statistici, prognostici a další podobné profese na úrovni MHMP i MŠMT,
    konečné dopady bude mít přínos projektu ve formě lepšího nastavení pracovních kompetencí a celkové struktury pražského školství i na strukturu a kvalitu profesí, bude tedy ovlivňovat celou řídící podnikatelskou a zaměstnaneckou sféru v rámci HMP.

Jejich rozdělení a výběr je dán Evropskou komisí a to zaměřením prioritní osy, v níž je projekt podáván.

 

1b) "Kdo ho bude a za kolik provozovat"

Cena a zřizovatel budoucího pražského science centra se netýká předkládaného materiálu. Lze ale přepokládat, že to bude analogické výše zmíněným parkům v Liberci, Plzni, Brnu a dalším. V tomto kontextu může být pro Vás užitečná informace, že v České republice je přes 40 vědeckých parků tohoto typu a prakticky všechny jsou nekomerční. S ohledem na odlišné zaměření tohoto centra se předpokládá, že může být zajímavým prostorem pro české zaměstnavatele, kteří by se také mohli podílet na podpoře takového vzdělávacího prostoru.

 

1c) "Co bude zajišťovat jeho inovativnost? Úřad?"

Odpověď: Projekt běží v rámci zákona č. 134/2016 Sb. o zadávání veřejných zakázek podle § 70 a následujících v tzv. řízení o inovačním partnerství. Inovativnost zajišťuje tzv. inovační partner, což jsou vědecko-výzkumné řešitelské týmy, které budou vybrány z veřejné soutěže.

 

2) "Personálie v rámci projektu."

2a) "Proč je v týmu zadavatele PR manažer?"

Odpověď: Ze stejného důvodu, proč je u jiných projektů uvedena role garanta projektu, předkladatele projektu, předsedy řídícího výboru, nejvyššího vedoucího pracovníka příslušného organizačního útvaru, administrativního garanta, garanta zadavatele atd. Jde o systémovou roli, skrze niž dohlíží zadavatel na kvalitu a směřování projektu.

Název dostala tato role z ekonomických důvodů, aby mohla zajišťovat též povinnou publicitu projektu – náplň práce bude ale zahrnovat i výše uvedené.

 

2b) "V rámci testovacího týmu máte pozici konstruktér. Co testuje konstruktér?"

Konstruktér testuje konstrukce. Zde jde o konstrukce stanovišť, z nichž jsou IQ parky a science centra sestavena.

Pokud si přečtete záhlaví přílohy, zjistíte, že se jedná o "předpokládané pozice" u týmu dodavatele.

 

3) "Řídící systém je ohromný šmírovací projekt, který bude sledovat každého návštěvníka, jak jsem pochopil."

3a) "Jak získáte od každého návštěvníka souhlas?"

Řešení zmíněného problému je zařazeno hned do prvního miniprojektu, etapy Vstupní analýza. Bez jeho vyřešení není možné postupovat v projektu dále.

3b) "Chápu dobře, že projekt bude zkoumat věci typu: "člověk bez kvalifikace se zastavil u umělé sopky" a vyvodíte z toho, že by ho mohla zajímat chemie?"

Ne, nevyvodíme. Pro základní orientaci je vhodné se seznámit podrobně se studií proveditelnosti a pro pochopení určité podobnosti i osobně s nějakými jednoduššími testovacími systémy, jaké v současnosti už fungují například v IQ parku v Liberci v expozici Talent.

 

"V rámci projektu jste nezhodnotili ty největší rizika:

a)      Software nebude dodávat přesvědčivé výsledky (...) Typické bude, když někde bude káva zdarma (lidé se tam zastaví bez ohledu na atraktivitu místa)

Toto riziko je rozebráno ve studii proveditelnosti, má název "Systém bude konkurencí napadán a odmítnut konzervativními skupinami pro nedostatečnou validitu dat".

Riziko je vyhodnoceno jako jedno ze tří nejrizikovějších a obsahuje doporučení pro jeho eliminaci.

 

b) "Jako hlavní přínos píšete: podklady pro řízení samosprávy, což ale vnímám jako ohromný problém. Tato ctěná samospráva není schopna vyřešit ani problém taxikářů (...) Co mě má přesvědčit, že se bude řídit radami umělé inteligence, když mnohdy ignoruje zastupitelstvo?!"

Radami umělé inteligence se samospráva řídit nemusí, protože jí nebudou žádné poskytovány. Systém bude vytvářet pouze přehledy a monitorovat tendence.

 

"Dalším problémem vidím problém, který řešíte: "nedaří se plánovat a udržovat rovnováhu mezi profesními potřebami". A mohli byste to podložit čísly? V Praze je tak malá nezaměstnanost, že to těžko určíme na nezaměstnaných.  A sociální inženýrství, kdy lidé jednou něco vystudují a budou to  povinně praktikovat celý život snad má již tato země za sebou. Osobně vůbec nesouhlasím s tím, že vidíme jako problém, že lidé dělají něco jiného než vystudovali."

Co se týče požadavku na čísla, lze odkázat na materiál Strategie vzdělávací politiky ČR do roku 2020 a dále na Krajský akční plán vzdělávání v hlavním městě Praze z roku 2016. K dispozici je rovněž velké množství publicistických článků, jejichž hodnota je však už nižší.

 

"Mimochodem víte, co je to ludologie?"

Tento termín se objevil ve spojení s naším projektem, protože projekt také sleduje pojmy jako je simulace, interaktivita, pravidla, cíle hry atd. a na jejím principu je založen i monitoring chování lidí např. v herních science centrech.

 

Určitě jsme vždy připraveni podat k našim záměrům jakékoliv informace. Nic netajíme a o našich záměrech na zkvalitnění školství na území hl. m. Prahy, včetně projektu Gen diskutujeme na mnoha diskuzních vzdělávacích fórech. Pokud pominu projednávání v magistrátních orgánech Výboru pro výchovu a vzdělávání, RHMP nebo ZHMP, neboť informace o Centru Gen je součástí schváleného dokumentu KAP vzdělávání v Praze, tak o tomto projektu otevřeně diskutujeme např. i na všech pražských městských částech v rámci setkávání Místních akčních plánů vzdělávání, nebo jednání Krajského akčního plánu vzdělávání HMP aj. Proto pokud budete mít jakýkoliv další dotaz nebo prosbu o jakoukoliv informaci o připravovaných projektech, neváhejte se kdykoliv obrátit na vedoucího odd. koncepce a projektů odboru školství, pana Filipa Kuchaře. Velice rád se Vám bude kdykoliv osobně věnovat.

S přátelským pozdravem

Irena Ropková
