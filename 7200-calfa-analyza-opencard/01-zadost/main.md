---
title:      Žádost o informace a dotaz – zakázka na právní analýzu ve věci odpovědnosti MUDr. Pavla Béma a spol. v kauze Opencard zadaná společnosti Čalfa, Bartošík & partneři
author:
   name:    Jakub Michálek
   phone:   +420 775 978 550
   ds:      4memzkm
   mail:    jakub.michalek@praha.eu
our:
   name:    Zastupitelský klub Pirátů
   sign:    ZK Pha \#7200
your:
   role:    Povinný subjekt
   name:
      -     Hlavní město Praha
   address:
      -     Mariánské náměstí 2
      -     110 00 Praha 1
   note:
      -     k rukám ředitelky MHMP
style:      letter
reminder:   true
---

Vážená paní ředitelko,

v souladu s § 51 odst. 3 písm. c) zákona č. 131/2000 Sb., o hlavním městě Praze, a zákonem č. 106/1999 Sb., o svobodném přístupu k informacím, žádám jako fyzická osoba – zastupitel hl. m. Prahy za Českou pirátskou stranu – o poskytnutí následujících informací:

Úplná dokumentace, auditní stopa, komunikace s uchazeči a interní komunikace v rámci hl. m. Prahy (včetně e-mailové komunikace): 

1. **K výběru** advokátní kanceláře Čalfa, Bartošík & partneři, IČ 28221770, ve věci analýzy odpovědnostních vztahů v kauze Opencard a uzavření smlouvy č. OBJ/RED/66/02/00009/2017. Zejména, nikoliv však výhradně žádám dokumentaci toho, které advokátní kanceláře byly osloveny, jakou částku nabídly, kdo se k tomu vyjadřoval, kdo kontroloval řádnost výběru podle zásady „čtyř očí“, zda k výběru vydala nějaký pokyn primátorka hl. m. Prahy, jakým způsobem byla stanovena předpokládaná cena zakázky, na základě jakých skutečností bylo rozhodnuto o zvoleném způsobu výběru nebo přímém zadání. 
2. **K prověření**, že tato advokátní kancelář je způsobilá řádně splnit tuto smlouvu, zejména že není propojena s žádnou osobou z pochybných kruhů, jejichž osobní zájmy jsou v rozporu se zájmy hl. m. Prahy. Z přiloženého výpisu z obchodního rejstříku vyplývá, že společníkem a jednatelem advokátní kanceláře je JUDr. Vlastimil Rampula, advokát a bývalý vrchní státní zástupce v Praze. Ten byl zodpovědný za dozor v kauze Opencard nad státní zástupkyní Máchovou, kde státní zastupitelství ve věci Opencard nekonalo, a je tak dán důvod pochybovat, že daná advokátní kancelář bude při své práci postupovat nepodjatě. Výsledná analýza pak skutečně vychází zejména právě z podkladů policie a státních zástupců, kteří věc odložili, a přehlíží to, co bylo prokázáno u Městského soudu v Praze v trestním řízení. 
3. **K plnění této veřejné zakázky** s výjimkou informací, které mi již byly poskytnuty a s výjimkou podkladových materiálů uvedených v závěru analýzy. Zejména, nikoliv však výhradně, žádám o poskytnutí kopií faktur podle čl. 3.1 uzavřené smlouvy včetně výkazu odpracovaných hodin. 

Dále žádám o sdělení důvodů, proč se advokátní kancelář neseznámila se soudním spisem v kauze Opencard I., ačkoliv jsem na tuto skutečnost výslovně upozorňoval na jednání výboru pro legislativu, veřejnou správu, protikorupční opatření a informatiku ZHMP.

Žádám o poskytnutí informací v elektronické podobě, kdykoliv je to možné. Žádám o přímé poskytnutí informace, nikoliv jen odkaz na zveřejněný dokument. Ke komunikaci tímto dále zmocňuji svého asistenta Bc. Jana Loužka (nar. 9. 7. 1986 v Písku; bytem Vondroušova 1198, Praha 17). Žádám o doručování do datové schránky 4memzkm. Žádám, aby poskytnutá informace byla zveřejněna v souladu s § 5 odst. 3 zákona č. 106/1999 Sb., o svobodném přístupu k informacím, a to v rozsahu, ve kterém to tento zákon umožňuje.

S pozdravem

---
signature: 
  - Mgr. et Mgr. Jakub Michálek
  - nar. 6. 2. 1989
  - bytem Bořivojova 108, Praha 3
  - zastupitel hl. m. Prahy
abbr:       jakub
attachments:
  - Výpis z obchodního rejstříku advokátní kanceláře Čalfa, Bartošík & partneři
...
